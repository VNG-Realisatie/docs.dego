---
title: "Gebouwen"
layout: thema-page-with-side-nav
---

## Gebouwen

De eigenschappen van een gebouw bepalen mede welke maatregelen er genomen kunnen of moeten worden voor het aardgas vrij maken van gebouwen.
De volgende kaartlagen zijn beschikbaar:

### Bouwjaar (op categorie)

Het bouwjaar geeft een eerste indicatie van wat de energetische kwaliteit en mogelijkheden van een object zijn, en hoe ingewikkeld dat technisch is. Aan nieuwere objecten hoeft technisch minder aangepast te worden om ze geschikt te maken voor aardgasvrij verwarmen, en dat maakt ze technisch doorgaans eenvoudiger dan oudere objecten. Oudere objecten (voor pakweg 1945) zijn technisch meestal erg lastig, omdat ze moeilijker (en dus duurder) na te isoleren zijn dan recentere objecten. Het bouwjaar is beschikbaar als jaartal of in de volgende categorieën:

- Voor 1900
- 1900-1944
- 1945-1994
- Na 1995

_Bron: BAG_<br/>
_Update: jaarlijks (juni)_<br/>
_Niveau: pand_

### Energie klasse

Energieklasse geeft een indicatie van hoe goed een object geïsoleerd is, en daarmee ook een eerste indicatie van hoeveel er nog na geïsoleerd moet worden om het object geschikt te maken voor een bepaalde warmte-oplossing. Het is betrouwbaarder dan het voorlopige energielabel, maar niet voor alle objecten beschikbaar. Het energielabel loopt vaak achter. Particulieren kunnen bijvoorbeeld hun huis verduurzaamd hebben, terwijl het huis nog een oud energielabel heeft. Pas bij verkoop van de woning is een energielabel aanvragen verplicht en wordt er het energielabel herzien. Op de kaart zijn alle labels in een pand gemiddeld, in de download/dataselectie zitten alle labels. Het kan bijvoorbeeld zijn dat een pand meerdere woningen betreft, dan laat de kaart dus een gemiddelde energielabel waarde voor het gehele pand zien.

_Bron: RVO_</br>
_Update: jaarlijks (juni)_<br/>
_Niveau: pand_

### Woonfunctie

De woonfunctie geeft een indicatie van het woninggebruik in een object. We onderscheiden de volgende categorieën:

- objecten met alleen een woonfunctie
- objecten met gedeeltelijke woonfunctie
- objecten zonder woonfunctie.

_Bron: BAG_<br/>
_Update: jaarlijks (juni)_<br/>
_Niveau: pand_

### Gemiddelde WOZ-waarde

De WOZ-geeft een indicatie van de waarde van de objecten in een buurt. De WOZ-waarde kan als één van de indicatoren worden gebruikt om de financiële draagkracht van bewoners in kaart te brengen. Inzicht in de draagkracht is belangrijk om in te schatten in hoeverre de bewoners zelf de financiële mogelijkheid hebben om hun huis bijvoorbeeld te isoleren of te investeren in alternatieve warmtevoorzieningen. De BAG data wordt gebruikt om te bepalen of een pand een woonfunctie heeft.

_Bron: CBS, Kerncijfers naar wijken en buurten, BAG (woonfunctie)_<br/>
_Update: jaarlijks (juni)_<br/>
_Niveau: gemeente, wijk, buurt, postcode – 6_

### Eigendomssituatie

De eigendomssituatie geeft inzicht in het aandeel woningen in een gebied dat een koopwoning of huurwoning betreft. Dit kan gemeenten helpen om inzicht te krijgen in welke partijen er bij de plannen betrokken moeten worden. Zijn het corporaties of particulieren waar een gemeenten in een buurt mee te maken heeft. Door op het gebied te klikken is ook te zien welk percentage van de woningen in eigendom is van een woningcorporatie (let op: dit is niet hetzelfde als het aantal sociale huurwoningen, omdat er alleen is vastgesteld wie de eigenaar is en er niet is gekeken naar de hoogte van de huurprijs).

De volgende weergaven kunnen worden gekozen:

- Percentage koopwoningen
- Percentage huurwoningen

_Bron: CBS, Kerncijfers naar wijken en buurten_<br/>
_Update: jaarlijks (juni)_<br/>
_Niveau: gemeente, wijk, buurt, postcode – 6_

### Pilot Eigendomsgegevens – via inlog

In deze pilot is voor gemeente Apeldoorn inzicht gegeven in de eigendom van panden. Dit is uitgesplitst naar:

- Grote particuliere verhuurder
- Kleine particuliere verhuurder
- Woning corporatie
- Overig

Deze kaartlaag is alleen toegankelijk na inloggen. Heeft u geen login gegevens kunt u zich op deze \[pagina\](<https://login.data.vng.nl/login>) registreren.

_Bron: Gemeente Apeldoorn_<br/>
_Update: eenmalig voor pilot_<br/>
_Niveau: gemeente, wijk, buurt, postcode – 6_

### Grote Eigenaren – via inlog

Deze dataset geeft weer welk percentage van de verblijfsobjecten in bezit is van de 7 grootste eigenaren in een wijk of buurt. Een hoog percentage betekent dat een beperkt aantal eigenaren een grote invloed kan hebben op het aardgasvrij maken van de betreffende wijk of buurt. Door op een wijk te klikken verschijnt een pop-up die weergeeft wie de eigenaren zijn. Zakelijke eigenaren worden bij naam genoemd, particuliere eigenaren staan vanwege de AVG als ‘Particuliere eigenaar’ in de lijst.

Deze kaartlaag is alleen toegankelijk na inloggen. Heeft u geen login gegevens kunt u zich op deze \[pagina\](<https://login.data.vng.nl/login>) registreren.

_Bron: Buurtstatistieken grote eigenaren Kadaster_<br/>
_Update: eenmalig maatwerk (2021)_<br/>
_Niveau: wijk, buurt_
