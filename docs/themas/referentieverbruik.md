---
title: "Referentieverbruik Warmte Woningen"
layout: thema-page-with-side-nav
---
## Referentieverbruik woningen II

Voor de overgang naar een aardgasvrije gebouwde omgeving is inzicht in het gasverbruik van woningen essentieel, omdat dit de warmtevraag bepaalt – de hoeveelheid energie die nodig is voor verwarming, warm water en koken. Referentieverbruik warmte richt zich op het schatten van de warmtevraag van individuele woningen, omdat individuele verbruiksdata niet openbaar gemaakt mag worden. Met de ‘Referentieverbruik-methode’ is het mogelijk om de (functionele) warmtevraag van individuele woningen te schatten op basis van het gemiddelde gemeten gasverbruik van vergelijkbare woningen, waarbij rekening gehouden wordt met klimaat- en lokale verschillen. 

De Referentieverbruik methode is in 2023 door PBL, TNO en CBS ontwikkeld binnen het VIVET-programma. In 2025 is deze methode verbeterd en vereenvoudigd, zodat toekomstige berekeningen eenvoudiger en robuuster worden (aangeduid als Referentieverbruik woningen II). De methode is toepasbaar op verschillende schaalniveaus (woningen, gemeente, landelijk). Het Referentieverbruik is bedoeld voor gemeenten en andere betrokkenen bij de warmtetransitie die de gemiddelde warmtebehoefte van woningen willen weten met het oog op de verduurzaming van de gebouwde omgeving. Het kan gebruikt worden als startpunt voor bijvoorbeeld warmteprogramma’s van gemeenten. 

De geschatte gemiddelde warmtevraag op basis van de Referentieverbruik-methode houdt geen rekening met de specifieke kenmerken van een woning of het gedrag van de bewoners. Daardoor zijn de resultaten niet bedoeld voor particuliere eigenaren of bewoners die inzicht willen krijgen in de verduurzamingsmogelijkheden van hun eigen woning. Vanuit de Referentieverbruik-methode heeft het type woning, isolatie, oppervlakte en bouwjaar de meeste invloed op de hoogte van de warmtevraag.


## Referentieverbruik in DEGO

In DEGO zijn twee kaartlagen ontwikkeld; een kaartlaag waar de gemeentebestanden gedownload kunnen worden en een kaartlaag die de functionele warmtevraag en de achterliggende variabelen in een kaart visualiseert. 

### Gemeentebestanden
PBL heeft voor elke gemeente een gemeentebestand ontwikkeld. Het gemeentebestand gebruikt de best beschikbare informatie en kengetallen om het warmteverbruik te schatten op basis van publiek toegankelijke gegevens. Het bestand is dynamisch zodat gebruikers de gegevens kunnen aanpassen wanneer zij over betere informatie beschikken, specifieke groepen woningen willen analyseren of de effecten van verduurzamingsmaatregelen willen verkennen. Dit kan gemeenten helpen bij de planvorming van de warmtetransitie. 

Voorbeeld: Wanneer een gemeente wil onderzoeken wat het effect is van verbeterde isolatie in een bepaalde wijk, kan zij in het gemeentebestand het energielabel van die wijk aanpassen. Het gemeentebestand berekent vervolgens welk effect deze aanpassing heeft op de warmtevraag.   
In DEGO kan dit bestand worden gedownload als de gebruiker is ingelogd in DEGO.  

PBL heeft bij het rekenbestand een gebruikershandleiding aangeboden. Deze gebruikershandleiding bevat onder andere informatie over de structuur van het bestand, een beschrijving van de berekeningen, afkortingen en begrippen en mogelijkheden om het bestand aan te passen. Zie achtergrondinformatie.

### Referentieverbruik warmte woningen
De kaartlaag geeft inzicht in de geschatte functionele warmtevraag van individuele woningen, de hoeveel energie die nodig is voor verwarming van de ruimte, warm tapwater en koken. De Referentieverbruik methode geeft ook inzicht in de metervraag, hier wordt rekening gehouden met het warmteverlies van installaties. In DEGO is alleen de functionele warmtevraag meegenomen in de kaartlaag. De metervraag is terug te vinden in de gemeentebestanden. 

De kaartlaag geeft op pandniveau inzicht in de functionele warmtevraag, uitgedrukt in Gigajoule (GJ). 1 GJ is ongeveer gelijk aan 31,6 M³ aardgas. Wanneer op een pand wordt geklikt verschijnt er een pop-up met verdiepende data. Hier is de warmtevraag uitgesplitst naar vraag voor ruimteverwarming, koken en warm tapwater. Daarnaast wordt de warmtevraag beïnvloed door regionale verschillen in klimaat en lokale factoren. Naast de klimaatcorrecties bevat de Referentieverbruik-methode een correctiefactor voor deze lokale verschillen, die wordt aangeduid als de “lokale praktijkfactor”. 

Tot slot geeft de pop-up ook inzicht in het bouwjaar, energielabel, eigendomscode en woningtype. De variabele energielabel geeft aan welk energielabel is gebruikt bij de berekening volgens de Referentieverbruik-methode. Dit label kan inmiddels zijn gewijzigd, omdat de peildatum van de methode wellicht niet het meest recente energielabel bevat.

## Bron & auteurs

Bron: Planbureau voor de Leefomgeving (PBL)<br/>
Auteurs: Boris van Beijnum, Wessel Poorthuis, Ruud van den Wijngaart (PBL), Lydia Geijtenbeek (CBS)

## Achtergrond informatie

Wil je meer weten over Referentieverbruik warmte methode? 
-	[Rapport](/docs.dego/_assets/pbl-2025-referentieverbruik-warmte-woningen-II-5629.pdf) 
-	[Bijsluiter en handleiding](/docs.dego/_assets/pbl-2025-vervolgstudie-referentieverbruik-warmte-woningen-bijsluiter-en-gebruikershandleiding-5974.pdf)

