---
title: "Energie armoede"
layout: thema-page-with-side-nav
---
## Energie armoede

Energiearmoede gaat over huishoudens die te maken hebben met een laag inkomen in combinatie met een te hoge energierekening en/of een woning van (zeer) slechte energetische kwaliteit. In 2022 heeft het Ministerie van Economische Zaken en Klimaat (EZK) 
het CBS en TNO gevraagd om een Monitor Energiearmoede te ontwikkelen. In deze monitor wordt onderscheid gemaakt tussen:

- **HEQ -** Hoge energiequote; Huishoudens waarbij de energierekening als aandeel van het inkomen (te) hoog is. Dit geeft een indicatie dat energie een (te) groot deel van het beschikbare budget inneemt.
- **LIHE**  Laag inkomen, hoge energierekening; Huishoudens met een laag inkomen, een vermogen onder de vermogensgrens en een energierekening boven de drempelwaarde. Dit geeft een indicatie van betaalrisico op de korte termijn.
- **LILEK-** Laag inkomen, lage energetische kwaliteit; Huishoudens met een laag inkomen, een vermogen onder de vermogensgrens en met een woning van lage energetische kwaliteit Dit geeft een indicatie van betaalrisico's op de langere termijn
- **LEKWI -** Lage energetische kwaliteit, weinig investeringsmogelijkheden; Huishoudens met een woning van lage energetische kwaliteit en met weinig investeringsmogelijkheden om te kunnen verduurzamen.
- **LIHELEK -** Laag inkomen, hoge energierekening of lage energetische kwaliteit; Huishoudens met een laag inkomen en een hoge energierekening en/of met een woning van lage energetische kwaliteit. Een combinatie van LIHE en LILEK. Zie hierboven voor een beschrijving van LIHE en LILEK.

Er wordt in de kaartdata onderscheid gemaakt tussen:

- Alle huishoudens
- Eigenaar bewoner
- Huur (woningcorporatie)
- Huur (overige verhuurders)
- Onbekend bezit

_Bron: CBS, Monitor Energie Armoede_

_Update: eenmalig (maatwerk) 2021_

_Niveau: buurt, wijk, gemeente_

### Hoge energiequote (HEq)

Deze indicator geeft weer hoeveel procent van de huishoudens een hoge energiequote heeft. De energiequote is berekend uit het betaalbudget en de berekende energierekening. Als een huishouden een energiequote van 10% of meer heeft (en dus 10% of meer van het inkomen uitgeeft aan energielasten) heeft het een hoge energiequote. Als een huishouden een hoge energiequote heeft, is dit een indicatie dat energie een (te) groot deel van het beschikbare budget inneemt.

### Laag inkomen, hoge energierekening (LIHE)

Deze indicator geeft weer hoeveel procent van de huishoudens een laag inkomen (maximaal 130% van de lage-inkomensgrens) en een hoge energierekening heeft (hoger dan 1.213 euro voor een eenpersoonshuishouden in 2019; voor andere huishoudtypes gebruikt CBS de equivalentiefactoren voor inkomen; voor andere jaren gebruikt CBS de CPI voor inflatiecorrectie). Meer details zijn te vinden in de achtergrondrapportage van CBS/TNO. Dit geeft een indicatie van betaalrisico op de korte termijn.

### Laag inkomen, lage energiekwaliteit (LILEK)

Deze indicator geeft weer hoeveel procent van de huishoudens kwetsbaar zijn omdat ze een laag inkomen hebben en in een slecht geïsoleerde woning wonen. Deze indicator is onafhankelijk van de energierekening, zodat ook huishoudens met een noodgedwongen zeer laag verbruik worden meegerekend (bv huishoudens die heel weinig stoken in verband met de kosten). Meer details zijn te vinden in de achtergrondrapportage van CBS/TNO.

### Lage energiekwaliteit, weinig investeringsmogelijkheden (LEKWI)

Deze indicator geeft weer hoeveel procent van de huishoudens in een woning met een lage energetische kwaliteit wonen, en weinig investeringsmogelijkheden hebben, waardoor ze niet in staat zijn zelf de woning te verduurzamen. Het gaat hier zowel om huurders (die doorgaans niet zelf hun woning kunnen verduurzamen) als om eigenaar-bewoners met onvoldoende financiële capaciteit om zelf te verduurzamen.

### Laag inkomen en hoge energierekening en/of lage energiekwaliteit (LIHE en/of LILEK)

Deze indicator geeft weer hoeveel procent van de huishoudens een laag inkomen heeft, en daarnaast een hoge energierekening en/of een in een woning met een lage energiekwaliteit woont.
